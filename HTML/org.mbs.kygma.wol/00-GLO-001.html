<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1">
<title>لࣹيرَلْ 1</title>

<script type='text/javascript' src='js/jquery-1.11.3.min.js'></script>
<script type='text/javascript' src='js/popcorn-complete.min.js'></script>
<script type='text/javascript' src='js/jquery.tooltipster.min.js'></script>
<script type='text/javascript' src='js/app-builder-audio.js'></script>
<script type='text/javascript' src='js/app-builder-footnotes.js'></script>
<script type='text/javascript' src='js/app-builder-menus.js'></script>
<script type='text/javascript' src='js/app-builder-video.js'></script>
<script type='text/javascript' src='js/book-names.js'></script>

<link rel="stylesheet" type="text/css" href="css/tooltipster.css" />
<link rel="stylesheet" type="text/css" href="css/sab-stylesheet.css" />

<script type="text/javascript">

$(document).ready(function() {
});

// Chapters
var chapters = [ { start: 1, end: 1 }];
var hasIntro = false;
var baseRef  = "00-GLO-";


</script>
</head>

<body class="browser" dir="ltr" lang="wol">

<div id="book-menu"></div>
<div id="chapter-menu"></div>

<div id="toolbar-top">
<div class="navigation-top">
  <span class="button"><a href='66-REV-001.html' title='Previous Book'>&nbsp;&lt;&lt;&nbsp;</a></span>
  <span class="button"><a href='66-REV-022.html' title='Previous Chapter'>&nbsp;&nbsp;&lt;&nbsp;&nbsp;</a></span>
  <span id="book-selector"><a href="#" onclick="toggleBookMenu(); return false;">&nbsp;&nbsp;لࣹيرَلْ&nbsp;&nbsp;</a></span>
<span id="chapter-selector"><a href="#" onclick="toggleChapterMenu(chapters, hasIntro, baseRef); return false;">&nbsp;&nbsp;1&nbsp;&nbsp;</a></span>
  <span class="button"><a href='00-B003-001.html' title='Next Chapter'>&nbsp;&nbsp;&gt;&nbsp;&nbsp;</a></span>
  <span class="button"><a href='00-B003-001.html' title='Next Book'>&nbsp;&gt;&gt;&nbsp;</a></span>
</div>
</div>

<div id="content">

<div class="mt"><span class="mt">لࣹيرَلْ يِ </span></div>
<div class="b"></div>
<div class="b"></div>
<div class="p"><span class="k">هَـٰرُونَ:‏</span> مَگُ يࣷنࣹنتّ يࣵلَّ مُوسَىٰ لَ. مࣷومْ لَ يࣵلَّ جࣴڪَّ دࣹفْ سَرْخَلْڪَتْ بُ مَگْ ݖِ بِيرْ بࣵنِّ إِسْرَاءِيلْ. </div>
<div class="p"><span class="k">اَبِيبْ:‏</span> وࣹيرُ اَبِيبْ مࣷو دࣷونْ وࣹيرْ وِ جِيتُ ݖِ اَتْ مِ، نِ ڪࣷ بࣵنِّ إِسْرَاءِيلْ تَڪّࣹ وࣷونْ، مُ دࣴݒّࣷوڪْ وࣹيرُ مࣵرسّ، جࣵݒّ اَوْرِلْ ݖِ تَڪِّنُ نَسَرَانْ. وࣹيرُ اَبِيبْ، نِسَنْ لَݧُ ڪࣷ مُجّ دِ وࣷويࣹ. </div>
<div class="p"><span class="k">اࣵگّرِݒَ:‏</span> سࣹيتَلْ ݖِ <span class="bd">اࣹرࣷدّ</span>. </div>
<div class="p"><span class="k">اَجِ سَخْ ج-:‏</span> مࣷويْ تُرُ يࣵلَّ. مࣷويْ ڪِ سَخْ فࣵوّ. </div>
<div class="p"><span class="k">اَلْبَتَرْ:‏</span> خࣹيرْ وُ رَفࣹتْ لَ. نِ ڪࣹوْ لَ وࣹيخࣹ، ݧُ دَانْ ڪࣷ يࣹتّ، دِ ڪࣷ دࣹفْ اَيْ نجَقْ. </div>
<div class="p"><span class="k">اَلْمَسِ:‏</span> بَاتُ اࣹبْرࣴ لَ، دِ تࣹڪِّ «ڪِ ݧُ فَلْ». بُ يَوُتْ يِ مَسَانَ فَلْ نِتْ، دَݧُيْ سࣷتِّ دِوْ ݖِ بࣷݒَّمْ، مُيْ يࣷنࣹنتّ، دِ سَرْخَلْڪَتْ مبَا بُورْ. اَلْمَسِ نَگْ، مࣷويْ ڪِ يࣵلَّ سࣷلْ نࣷووَمْ، نگِرْ فِرْندࣹيلْ نࣹ مࣷويْ يࣷنࣹنتّ، بِ نُيْ جࣷتّلِ خِبَارُ جࣵمّ بُ يࣵلَّ؛ دِ سَرْخَلْڪَتْ، بِ نُ اُبِّلْ بُنتّ فَ يࣵلَّ؛ تࣹ دِ بُورْ، بِ يِلِفْ لࣺݒّ اَڪْ ݧࣺݒّ. </div>
<div class="p"><span class="k">اَلࣷوࣹسْ:‏</span> گࣵنݖَخْ گُ خࣹيݧْ لَ، گُ ݧُ دَانْ گࣺنّࣹ ندࣷخْ مُ وࣹخْ ݖَ خࣷبْ يَ، دِ ڪࣷ سࣷتِّ نࣺيوْ يِ. </div>
<div class="p"><span class="k">اَلْيَاسَ:‏</span> يࣷنࣹنتّ لَ وࣷونْ، مࣷو دࣷنّ يࣷنࣹنتّ يࣵلَّ اِلْيَاسْ. </div>
<div class="p"><span class="k">اَسࣹرَ:‏</span> مࣷويْ تُورُ ڪَنَانࣹينْ مُ جِگࣺينْ مِ ݧُ گࣴمࣷونْ نࣹ مࣷويْ گِيرَلْ نِتْ. ݧُ دِ ڪࣷ فَرَلَ دࣹنْدَلࣹيڪْ تُورْ مِ ݧُيْ وَخْ بَالْ. ݧُ دَانْ ڪࣷ جَامُ فُ جࣹگࣹ اَبْ گࣷتّ، وَلَّ فُ ݧُ ڪࣷ سَمْݒَلْ اَيْ خࣹرْ. </div>
<div class="p"><span class="k">اَسْتࣵرتّ:‏</span> مࣷو دࣷونْ تُورْ مُ جِگࣺينْ مِ گࣴنࣷونَ مࣵگّ ݖِ تُورِ ڪَنَانࣹينْ ݧِ. ݧُ يَاڪَارࣷونْ نࣹ مࣷو جَگࣷو وࣵلُّ سࣺيْ، تࣹ مࣷويْ گِيرَلْ. مࣷو دࣷونْ جَبَرُ تُورْ مِ ݧُيْ وَخْ بَالْ. </div>
<div class="p"><span class="k">بَالْ:‏</span> مࣷو دࣷونْ تُورْ مِ گࣴنَ مࣵگّ ݖِ تُورِ وَا فِلِسْتِ. وَا دࣴڪّ بُ مَگْ بُ نࣹڪّ اَمࣷونْ نَݧُ سࣹينُمْ بَالْ. مࣷو تَخْ بَالْ يُ بَرࣹي اَمࣷونْ. تُرْ وِ دِ فِرِ «سَنگّ بِ». ݧُ جࣵݒّࣷونْ نࣹ مࣷو مࣷومْ لࣺݒّ لُ ݧُ سࣵڪّ، تࣹ مࣷويْ تَخْ جُرْ گࣹيڪْ تࣷولْ يِ نَنگُ. دِينࣹيْ بَالْ دَا لاَجࣷونْ اَيْ نِتْ ݧُيْ جَايْ سࣹينْ بࣷݒّ فَ ݧُيْ جَامࣷو بَالْ، مُيْ لُ اَجِ سَخْ جِ ݧَاوْلُ لࣷولْ. </div>
<div class="p"><span class="k">بَبِلࣷنْ:‏</span> بَبِلࣷنْ، اَبْ دࣴڪُّ ݒࣹنڪُ لَ وࣷونْ، دِ ݒࣺييُبْ رࣺيوُمْ ڪَلْدࣹ. بَبࣹلْ لَ جࣴڪّࣷونَ تُدّ. فَ لَ بࣵنِّ إِسْرَاءِيلْ نࣹڪّࣹ وࣷونْ جَامْ دِگَّنْتࣹ 566—536 اَتْ لُ جِيتُ اَلْمَسِ. لࣹيگْ-لࣹيگْ خَنَا ݧُ مِسَالࣹ ڪࣷ دࣴڪُّ رࣷومْ، اَڪْ اِتْ نگُورْ، گِيْ بࣴرࣹيڪْ يࣵلَّ ݖِ مُجُگْ جَمࣷنࣷ. </div>
<div class="p"><span class="k">بࣵمّࣹيلْ ب-:‏</span> بُ جࣴڪّࣷونْ ݖَ ݒࣹنڪُ، اَوْ دࣷجْ وُ مَگْ لَݧُ دَانْ يࣹتّ، بَ مُ مࣹلْ نِ نࣺيگْ، ݧُ مَنْ ݖَا دُگّ، دِ فَ دࣹنݖّ اَيْ نࣺيوْ. </div>
<div class="p"><span class="k">بࣵنِّ إِسْرَاءِيلْ:‏</span> إِسْرَاءِيلْ مࣷويْ تُرْ وِ يࣵلَّ جࣷخْ يَعْقُوبَ، دࣷومُ إِسْحَاقَ، سࣴتُبْ إِبْرَاهِيمَ. ݧِ سࣷقِڪࣷو ݖِ يَعْقُوبَ لَݧُيْ وࣷويࣹ بࣵنِّ إِسْرَاءِيلْ مبَا يَوُتْ. ݧࣷو دࣹفْ فُڪِّ گِيرْ اَڪْ ݧَارْ، دِ خࣹيتْ يِ سࣷقِڪࣷو ݖِ دࣷومِ يَعْقُوبَ. گَنَّاوْ بَ رࣺيوْ مَ سࣺدّلِڪࣷو، سَا يُ مبِندّ مِ اِنْدࣹي بَاتُبْ «إِسْرَاءِيلْ» ݧَارࣹ، رࣺيوْ مࣺݒّ تَخُلْ ݧُيْ وَخْ، وَايࣹ فُڪِّ گِيرْ يِ فࣺيتࣹ بࣴجْ-گࣵنَّارْ رࣹڪّ لَݧُيْ وَخْ. </div>
<div class="p"><span class="k">بࣹݧَمِنْ:‏</span> مࣷويْ ݖَاتُمْ يَعْقُوبَ تࣹ مࣷو سࣷسْ گِيرُگْ بࣵنِّ إِسْرَاءِيلْ گِ ݧُيْ وࣷويࣹ بࣹݧَمِنࣹينْ ݧِ. بَ رࣺيوْ مَ خَرࣹي ݧَارْ، گِيرُگْ بࣹݧَمِنْ اَڪْ گُ يُدَ ݧࣷو فَرْ. سٗولْ مَ جࣴڪّ دِ بُورْ ݖِ إِسْرَاءِيلْ، ݖِ بࣹݧَمِنࣹينْ ݧِ لَ بࣷڪّ. </div>
<div class="p"><span class="k">بࣺرَبْ بُ سࣹلّ ب-:‏</span> مُيْ خَيْمَبْ جَامࣷوڪَايْ بَ، دِ نࣺيگْ يࣵلَّ بَ ݧُ مُجّࣹ تَبَخْ، لُ ݖِ نࣹڪّ ݧَارِ وࣵلّ لࣹيسْ ڪࣷ سࣺدَّلࣹ وࣷونْ. وࣵلّ وُ جࣴڪّ، وَ نگَيْ جَنࣷوڪْ رِدࣷ بَ، مࣷو دࣷونْ بࣺرَبْ بُ سࣹلّ بَ. سَرْخَلْڪَتْ يࣺݒَّ فَ سَݧࣷونَ دُگّ. نࣺيگُ بِيرْ بَ ݖَ وࣵلاَّ رِدࣷ بَ لَݧُ دࣷونْ تُدّࣹ بࣺرَبْ بُ سࣹلّ بَا سࣹلّ. سَرْخَلْڪَتْ بُ مَگْ بَ دࣷݝّ مࣷو سَݧࣷونَ دُگّ بࣹنّ يࣷونْ ݖِمْ اَتْ ݖَ بࣺرَبْ بُ سࣹلّ بَا سࣹلّ تࣹ دࣹرࣹتُ سَرَخْ لَيْ دُگَّالࣹ. تَخَوَلِنُ خَيْمَ بِ اَڪْ تَبَخِنُ ڪࣴرْ يࣵلَّ گِ اَڪْ لِ ݖِ بِيرَمْ، لࣺݒّ، سࣹلاَّيُ يࣵلَّ لَيْ مِسَالْ. </div>
<div class="p"><span class="k">بࣺرَبِ جَامࣷوڪَايْ ي-:‏</span> بࣺرَبِ جَامࣷوڪَايْ يِ اَيْ بࣺرَبْ لَ يُ نِتْ ݧِ تَامُ وࣷونَ مࣵگَّلࣹ، مُيْ يࣺيفَرْ يِ، دِ بࣵنِّ إِسْرَاءِيلْ. لُ ݖِ اࣴݒّ اَيْ بࣺرَبْ يُ ڪَوࣹ لَ دَانْ دࣷونْ، وَايࣹ مَنْ نَا بَݧَ ڪَوࣹ اِتَمْ. سُ دࣹي يࣺيفَرْ يِ، ݧُ دِ ݖَ جَامُ سࣹينِ خࣴرࣴمْ؛ سُ دࣹي بࣵنِّ إِسْرَاءِيلْ ݧࣷومْ، ݧُ دِ ݖَ جَامُ سࣹينْ يࣵلَّ اَجِ سَخْ جِ. گَنَّاوْ بَ سُلࣹيْمَانْ تَبَخࣹي ݖَ يࣹرُسَلࣹمْ ڪࣴرْ يࣵلَّ گُ ݧُيْ مࣵگَّلࣹ اَجِ سَخْ جِ، بࣺرَبِ جَامࣷوڪَايْ يࣷويَ اَيْ تُورُڪَايْ رࣹڪّ لَݧُ مُجّ دࣷونْ. </div>
<div class="p"><span class="k">بࣺسُبْ اَجِ سَخْ جِ-:‏</span> مࣷويْ بࣺسْ بُ اَجِ سَخْ جِ دِڪّࣹ مࣹرَمْ. </div>
<div class="p"><span class="k">بࣺسُبْ مُݖّ ب-:‏</span> سࣹيتَلْ ݖِ <span class="bd">(مࣵگَّلُ) بࣺسُبْ مُݖّ ب-</span>. </div>
<div class="p"><span class="k">بࣺسُبْ نࣷفْلاَيْ ب-:‏</span> مࣷو دࣷونْ جُرٗومْ ݧَارࣹيلُ بࣺسْ ݖِ اَيُ بࣺسُ بࣵنِّ إِسْرَاءِيلْ. بࣺسْ لَ وࣷونْ بُ ݧُ جَگْلࣹيلْ يࣵلَّ، ݧُ آيࣹ ݖِ بࣺݒّ لِگّࣺييْ. بࣺسُبْ نࣷفْلاَيْ بࣷوبُ يࣵلاَّ ڪࣷ سࣺدّࣷو، بَ مُيْ سࣵڪّ لࣺݒّ. گَنَّاوْ گِ لَ تࣵنّ بࣺسُبْ نࣷفْلاَيْ، فِرْندࣹيلࣹ ڪࣷ ڪٗلّࣴرࣹ گِ مُ فَسࣷو اَڪْ بࣵنِّ إِسْرَاءِيلْ. </div>
<div class="p"><span class="k">ݖُورَايْ ل-:‏</span> بࣷڪّࣷونْ نَ ݖِ لِ بࣵنِّ إِسْرَاءِيلْ دَانْ جࣴفَنْدِڪࣷو ݖِ سࣹينُگْ جَامُ يࣵلَّ، مُيْ سَرَخْ سُ جࣴمْ ݖِ يࣵلَّ تࣹيْ مِسَالْ ڪࣵدُّگْ ݧَانْ گُ ݧُ يࣺڪَّتِ جࣴمࣹ فَ يࣵلَّ. </div>
<div class="p"><span class="k">دَاوُدَ:‏</span> بُورُ إِسْرَاءِيلْ بُ مَگْ لَ وࣷونْ تࣹ مࣷو بِندّ لُ بَرࣹ ݖِ <span class="bk">سَبٗورْ</span>. </div>
<div class="p"><span class="k">دَرَخْمَ:‏</span> سࣹيتَلْ ݖِ <span class="bd">خَالِسْ</span>. </div>
<div class="p"><span class="k">دِنَارْ:‏</span> سࣹيتَلْ ݖِ <span class="bd">خَالِسْ</span>. </div>
<div class="p"><span class="k">دࣷومُ نِتْ ڪ-:‏</span> مࣷويْ تُرْ وِ يࣷنࣹنتّ يࣵلَّ دَݧࣹيلْ وࣷويࣹ وࣷونْ اَلْمَسِ ݖِ اَيْ بِنْدَمْ، لُ جِيتُ جُدُّبْ اَلْمَسِ. لࣹنّ ݖِ لِ تُرْ وࣷووُ وࣷنࣹ مࣷويْ نِ اَلْمَسِ تࣷرࣷخْلࣷو، بَ بࣷڪّ اَڪْ نُنْ سُنُ بِنْدُ دࣷومْ آدَمَ. تُرْ لَ وُ عِيسَىٰ ݖِ بࣷݒَّمْ جَگࣷو وࣷونْ. </div>
<div class="p"><span class="k">اࣹبْرࣴ:‏</span> اࣹبْرࣴ، اَمْ نَ ݧُ ڪࣷيْ وَخْ اِبْرَانْ بَ تࣹيْ. يࣷنࣹنتّ يࣵلَّ إِبْرَاهِيمَ اَبْ اࣹبْرࣴ لَ وࣷونْ. خࣹيتْ وِ سࣷقِڪࣷو ݖِ مࣷومْ تࣹ سࣴتࣷو ݖِ يَعْقُوبَ، مࣷومْ لَݧُيْ وࣷويࣹ اࣹبْرࣴ. سࣹينْ لࣵڪّ مࣷويْ اࣹبْرࣴ مبَا اِبْرَانْ. وَخْ نَݧُ نࣹ، اࣹبْرࣴ ݖِ سࣹينْ تُرُ مَامْ اࣹبࣹرْ لَ جٗگࣹ (<span class="bk">نجࣵلْبࣺينْ گَ</span> 10‏.21). </div>
<div class="p"><span class="k">اࣹرࣷدّ:‏</span> اَمࣷونْ نَ جُرٗومِ بُورْ يُ تُدّ اࣹرࣷدّ:‏ </div>
<div class="pi">1. ڪِ ݧُيْ وَخْ اࣹرࣷدّ مُ مَگْ مَ، مࣷو دࣷونْ بُورُبْ إِسْرَاءِيلْ بَ عِيسَىٰ جُدّࣷو (<span class="bk">لُوگْ</span> 1‏.5). </div>
<div class="pi">2. دࣷومَمْ جِ تُدّ اَرْڪࣹلَوُسْ؛ مࣷو فَلُ وࣷونْ ݖِ دِيوَانُ يُدࣹ (<span class="bk">مَݖࣴ</span> 2‏.22). </div>
<div class="pi">3. جࣹنࣹينْ دࣷومَمْ جِ ݧُيْ وَخْ اَنْتِݒَسْ؛ مࣷو يِلِفࣷونْ دِيوَانِ گَلِلࣹ اَڪْ ݒࣹرࣹ (<span class="bk">لُوگْ</span> 3‏.1؛ 23‏.7؛ <span class="bk">جࣴفْ يَ</span> 4‏.27). </div>
<div class="pi">4. اࣵگّرِݒَ سࣴتُبْ اࣹرࣷدّ مُ مَگْ مَ، مࣷو فَلُ وࣷونْ ݖِ دِيوَانِ إِسْرَاءِيلْ يُ بَرࣹ (<span class="bk">جࣴفْ يَ</span> 12‏.1؛ 23‏.35). </div>
<div class="pi">5. اࣵگّرِݒَ دࣷومُ اࣵگّرِݒَ مࣷو فَلُ وࣷونْ ݖِ اَيْ گࣷخْ يُ فࣺيتࣹ بࣴجْ-گࣵنَّارْ (<span class="bk">جࣴفْ يَ</span> 25‏.13). </div>
<div class="p"><span class="k">اࣹسَيِ:‏</span> يࣷنࣹنتّ بُ مَگْ لَ وࣷونْ، بُ جَمࣷنࣷومْ جِيتࣷو جَمࣷنࣷيْ اَلْمَسِ جُرٗومْ ݧَارْ تࣺيمࣺيرِ (700) اَتْ. وَخْ نَ لُ بَرࣹ ݖِ ݧࣴوُگْ اَلْمَسِ؛ ݖِ وࣵلُّ جُدّࣷومْ اَڪْ لِگّࣺييَمْ اَڪْ دࣹييَمْ اَڪْ ندࣹڪِّتࣹيمْ. </div>
<div class="p"><span class="k">اࣹسْتَتࣹيرْ:‏</span> سࣹيتَلْ ݖِ <span class="bd">خَالِسْ</span>. </div>
<div class="p"><span class="k">فَرِسࣹنْ ي-:‏</span> تَرِيخَ لَݧُ وࣷونْ ݖِ بِيرْ يَوُتْ يِ. ݧُ خࣺرْ لَݧُ وࣷونْ ݖِ سࣵمّ يࣷونُ مُوسَىٰ، وَايࣹ جࣴفْ جُ تࣹگُ بَ مُ اࣴݒّ ݖِ ندِگَلْ مࣷومْ لَݧُ جِيتَلْ، بَ سࣹينْ جَامُ يࣵلَّ مُجّ نࣹڪّ نگِسْتَلْ، اَڪْ خࣹيبࣹيلْ سࣹينْ دِگّ اَڪْ ڪࣺݒّ ڪُ بࣷڪُّلْ ݖِ ݧࣷومْ. </div>
<div class="p"><span class="k">گَالُ ڪٗلّࣴرࣹ گ-:‏</span> مࣷويْ وَخَنْدࣹ وَ ݧُ دࣹنݖࣷونْ اࣵلُّوَيْ دࣷجْ يَ يࣵلَّ جࣷخࣷونْ مُوسَىٰ. اࣵلُّوَ يࣷويُ لَ لَلࣹ ڪٗلّࣴرࣹ گَ مُ فَسْ اَڪْ بࣵنِّ إِسْرَاءِيلْ. لِ وَرَلْ ݧُ تُدّࣹ ڪࣷ <span class="bd">گَالْ گَ سࣹيدࣹ سَ دࣹنݖࣹ</span>، مبَا <span class="bd">گَالْ گَ اࣵلُّوَيْ سࣹيدࣹ سَ دࣹنݖࣹ</span> مࣷو دِ اࣵلُّوَ يࣷويُ، سࣹيدࣹ لَ وࣷونْ ݖَ لَ يࣵلَّ سَنْتَانࣹ. بُ گَالْ گَ مَسَانَ تࣹيوْ بࣺرَبْ، لࣷولُ دَيْ فِرْندࣹيلْ نࣹ يࣵلاَّ فَ تࣹيوَلْ اَگْ لࣹيرَمْ نگِرْ ݧࣷݧَمْ. </div>
<div class="p"><span class="k">گَانَ:‏</span> بَاتْ بِ مَنْ نَا اࣴمبّ يࣹنࣹينْ جࣵنگࣷرࣷيْ دࣹرْ، يُ دُلْ نگَانَ ڪࣹسࣹ. </div>
<div class="p"><span class="k">إِبْرَاهِيمَ:‏</span> جَمࣷنࣷيْ إِبْرَاهِيمَ جِيتࣷو نَ جَمࣷنࣷيْ عِيسَىٰ اَلْمَسِ لُ خَوَ تࣷلُّ ݖِ ݧَارِ جُنِّيْ (2000) اَتْ. يࣵلَّ مࣷو دِگࣷونْ إِبْرَاهِيمَ دࣷومْ، مُ دِ ڪࣷ نࣺگْ دِيرُ ݧَارْ فُڪِّ اَتْ اَڪْ جُرٗومْ، إِسْحَاقَ دࣷومَمْ دࣷورَ جُدُّ، فࣹڪّ إِبْرَاهِيمَ نگِ ݖِ تࣺيمࣺيرِ اَتَمْ. </div>
<div class="p"><span class="k">اِلْيَاسْ:‏</span> يࣷنࣹنتّ بُ مَگْ لَ وࣷونْ. جِيتُ نَ جَمࣷنࣷيْ اَلْمَسِ جُرٗومْ ݧࣹتِّ تࣺيمࣺيرِ (800) اَتْ. </div>
<div class="p"><span class="k">جࣵنگِ يࣺيگْ گ-:‏</span> جࣷمْبُلْ اَيْ جࣵنگّ لَ يُ مࣵگَّلْڪَتْ يِ دَانْ جࣵنگّ بُ ݧُيْ يࣺيگْ، جࣴمْ يࣹرُسَلࣹمْ ݖِ بࣺسِ مࣵگَّلْ اَتْ مُ نࣹڪّ. </div>
<div class="p"><span class="k">جࣷتْ:‏</span> دࣷومْ آدَمَ يࣺݒّ ݖِ نࣷتَانگࣹگْ بࣵڪَّارْ لَݧُ نࣹڪّ، مࣹلْ نِ اَيْ جَامْ. نِ ݧُيْ فࣹيࣹ نجࣺگُ جَامْ، نگِرْ گࣷرࣹيلْ ڪࣷ، نࣷونُ لَ عِيسَىٰ اَلْمَسِ جࣷوخࣹي بَڪَّنَمْ، نگِرْ جࣷتْ دࣷومْ آدَمَ. </div>
<div class="p"><span class="k">جࣷتْڪَتْ ب-:‏</span> وࣵلَّمْ مࣷو دࣷونْ فࣹخࣹ بَ جࣷتَاتْ لِ گِيرْ گِ ݧࣵڪّ. مُيْ نِتْ ڪُ ݧُ بٗومْ، جࣷتْڪَتْ بِ وَرَ تࣷݒّ ڪَ ڪࣷ بٗومْ بَ رࣹيْ ڪࣷ. مبَا مُيْ ڪُ ݧُ خَݧْ يࣷونْ ݖِ گِيرْ گِ، جࣷتْڪَتْ بِ وَرْ ڪࣷو جࣵݒّلࣹ ݖِ وࣵلُّ يࣷونْ. مبَا مُيْ اَلَلْ جُ ڪُ بࣷڪّ ݖِ گِيرْ گِ ݧࣵڪّ، جࣷتْڪَتْ بِ وَرْ ڪࣷو جࣷتَاتْ. گَنَّاوْ اَجِ سَخْ جِ مࣷو دࣺنڪࣷونْ سُوفْ سِ بࣵنِّ إِسْرَاءِيلْ، ݧُ يࣷرْ ڪࣷ، سَݧُݧُ ڪࣷ وࣷونَ جَايْ. بُ ݧُ ݖِ تَيْلࣹ وࣷونْ لࣹنّ لُ ݧُ فࣹيࣹ بࣷرْ اِتْ، وَرࣹيفْ لَ وࣷونْ ݖِ فࣹخࣹ بَ لࣷولَ دࣹلُّ ݖِ سࣹينِ لࣷخࣷ نُ مُ گࣴنَ گَاوࣹ. سُ ڪࣷ دࣹفࣹي سُوفْ سِ دࣹسْ ݖِ بࣷڪّ گِ، دِ وࣷنࣹ سࣹينُگْ بࣷوتُ ݖِ مبࣷولࣷو مِ ڪٗلّࣴرࣹگْ اَجِ سَخْ جِ لَلْ. </div>
<div class="p"><span class="k">جُوتِڪَتْ ب-:‏</span> ݖَ جَمࣷنࣷ يࣷويَ جُوتِڪَتْ يَ اَيْ يَوُتْ يُ دࣴنگّ لَݧُ وࣷونْ. وَا رࣷومْ لَݧُ دࣷونْ لِگّࣺييَلْ، بَ تَخْ يَوُتْ يَ وَا رࣷومْ تࣹگࣷونْ تࣵنڪّ، جࣺݒِّ لࣹينْ، جࣵݒّࣹ لࣹينْ اَيْ وࣷرْڪَتْ يُ گࣺنّ خࣹيتْ. </div>
<div class="p"><span class="k">ڪَالَ گ-:‏</span> بُ جࣴڪّࣷونْ، ݧِ يࣷرࣹ نگُورْ ݧࣷو دَانْ ڪَالَوُ، مُ مࣹلْ نِ مࣵنْتࣷبْ بُورْ. ݧِ دَانْ رَوْ ݖِ اَيْ ݒࣷ اِتَمْ، ڪَالَگْ خࣷبِ گَرَبْ لَݧُ لࣹينْ دَانْ تࣹرَلࣹ. تࣹ اِتْ ڪَالَ، دࣹيسْ نَ ڪࣷ مِسَالࣹ اَݧْ، بِ يࣵلَّ دࣹنݖَلْ اَجِ جُبْ ݧِ. </div>
<div class="p"><span class="k">ڪࣴلٗدّ:‏</span> سࣹيتَلْ ݖِ <span class="bd">سࣹسَارْ</span>. </div>
<div class="p"><span class="k">ڪٗلّࣴرࣹ گ-:‏</span> ݖِ مبِندّ مُ سࣹلّ مِ، دِگࣷو لَ بُ اࣴمبّ اَيْ دِگࣹ. مَنْ نَݧُ ڪࣷو تࣴرَلْ، مُ دِبْ دِگࣷو دِگَّنْتࣹ نِتْ اَڪْ مࣷرࣷومْ مَ، مُ مࣹلْ نِ لَ إِبْرَاهِيمَ دِگࣷو وࣷونْ اَڪْ اَبِمࣹلࣹگْ (<span class="bk">نجࣵلْبࣺينْ گَ</span> 21‏.27)، مبَا دِگَّنْتࣹ ڪِلِفَ اَڪْ سُرْگَامْ. ڪٗلّࣴرࣹ گُ نِ مࣹلْ لَ يࣵلَّ تَامُ وࣷونَ فَسࣷوڪْ نِتْ، مُ مࣹلْ نِ لَ يࣵلَّ دِگࣷو وࣷونْ اَڪْ اࣵدِّنَ، جَارࣹ ڪࣷ ݖِ نُوحٍ (6‏.18)، مبَا دِگَّنْتࣹ يࣵلاَّڪْ إِبْرَاهِيمَ (15‏.18)، مبَا يࣵلاَّڪْ إِسْحَاقَ (17‏.19). ݧࣹتِّ يࣷونْ يُ مُجّ يࣷويُ ݧُ لِمْ، يࣵلَّ رࣹڪَّ دِگࣹ؛ مࣷومْ ݖِ وࣵلُّ بࣷݒَّمْ مࣷو فَسْ ڪٗلّࣴرࣹ اَڪْ ݧࣷوݧُ. ݧࣷومْ دࣹفُݧُ دَرَ لُ دُلْ گࣴمْ ڪࣷ. وَايࣹ إِبْرَاهِيمَ اَڪْ اَبِمࣹلࣹگْ دَݧࣷو دِگࣷو، مَانَامْ دَݧࣷو فَسࣷو ڪٗلّࣴرࣹ، ڪُ نࣹڪّ اَمْ لُ ڪࣷ وَرْ. نࣷونُ لَݧُ دࣺگّࣹ لِ خࣵجَّلࣹ فَسْ ڪٗلّࣴرࣹ اَڪْ فَسࣷو ڪٗلّࣴرࣹ. </div>
<div class="p"><span class="k">ڪُرࣺلُ اࣵتّࣹڪَتْ ي-:‏</span> مࣷو دࣷونْ مبࣷولࣷومْ نجِيتِ خࣹيتْ وَ ݖَ يࣹرُسَلࣹمْ. ݧِ ڪࣷ سࣺقࣷونْ دِ سَرْخَلْڪَتْ يُ مَگْ يَ، اَڪْ مَگِ خࣹيتْ وَ، اَڪْ اَيْ فِرِڪَتِ يࣷونْ؛ مبࣷولࣷومْ جُرٗومْ ݧَارْ فُڪِّ نِتْ لَ دَانْ دࣷونْ. </div>
<div class="p"><span class="k">ڪُوسْ:‏</span> رࣺيوْ لَ مُ نࣹڪّࣷونْ ݖَ بࣴجْ-سَالُمُ مِسْرَ تࣹ اࣴمْبࣷونْ رࣺيوُمْ سُدَنْ اَڪْ اࣹݖࣷݒِ گَ وࣷونْ اَڪْ نُبِ. </div>
<div class="p"><span class="k">لࣹوࣹينْ ب-:‏</span> لࣹوِ ڪࣹنّ لَ وࣷونْ ݖَ ݧَ سࣷسْ بࣵنِّ إِسْرَاءِيلْ، دِ فُڪِّ دࣷومِ يَعْقُوبَ يَاڪْ ݧَارْ. لࣹوِ مࣷويْ مَامُ مُوسَىٰ اَڪْ هَـٰرُونَ. هَـٰرُونَ لَ يࣵلَّ تࣵنّ مُيْ سَرْخَلْڪَتْ بُ مَگْ بَ. ݧࣹنّ ݖِ ݧِ سࣷقِڪࣷو ݖِ مࣷومْ ݧࣷو دَانْ دࣷنَّنْتࣹ لِگّࣺييُ ݖَرْخَلْ بِ. ݧَ ݖَ دࣹسْ ݧࣷو لࣹينْ دَانْ جࣵݒّلࣹ ݖَ لِگّࣺييُ ڪࣴرْ يࣵلَّ گَ. </div>
<div class="p"><span class="k">لࣹوِ:‏</span> مَامْ لَ ݖِ مُوسَىٰ. </div>
<div class="p"><span class="k">مࣵگَّلِ يَوُتْ يِ:‏</span> ݖِ بِيرْ مࣵگَّلِ يَوُتْ يِ، اَمࣷونْ نَ ݧࣹتِّ مࣵگَّلْ يُ مَگْ يُ اࣵندّ اَڪْ تُڪِّبْ سِيَارࣹ:‏ مࣵگَّلُ بࣺسُبْ مُݖّ بَ، مࣵگَّلُ نگٗوبْ تࣷݒّ ݖِ، جُرٗومْ فُڪِّ فَنْ گَنَّاوْ لࣷولُ؛ اَڪْ مࣵگَّلُ بࣺسِ مبَارْ يِ، دِ ݧࣹينْتِ وࣹيرْ گَنَّاوْ مࣵگَّلُ نگٗوبْ. </div>
<div class="pi"><span class="bd">مࣵگَّلُگْ اَيِ بࣺسْ:‏</span> سࣹيتَلْ ݖِ <span class="bd">(مࣵگَّلُگْ اَيِ بࣺسِ) نگٗوبْ م-</span>. </div>
<div class="pi"><span class="bd">مࣵگَّلُ بࣺسُ فَرْمࣵنگُ:‏ </span> ڪُيْ فَرْمࣵنگُ، جࣹيخَلْ نگَ بࣺݒّ لِگّࣺييُ تࣷولْ. جَمࣷنࣷيْ لࣷلِّ لَݧُ دَانْ اَمَلْ مࣵگَّلْ گِي ݖَ رࣺيوُمْ إِسْرَاءِيلْ، مُ دࣴݒّࣷوڪْ دِگُّ سࣵتُّمْبَرْ. مࣷو يࣹمࣷوڪْ فَ ندَجَلࣹمْ مࣹݧّࣹيفْ مَ جࣹيخࣹ، گَنَّاوْ بُ ݧُ وِتّࣹي اࣷلِوْ جَاڪْ رࣹسࣹݧْ جَ. ݖِ وࣵلُّ دِينࣹ، اَتْ مَا نگَ دَانْ تࣵمْبَلࣹي ݖِ وࣹيرُ نِسَانْ، دِ مࣵرسّ جࣵݒّ اَوْرِلْ، يࣹمࣷوڪْ وࣹيرْ، وَ بࣵنِّ إِسْرَاءِيلْ گࣺنّࣹ مِسْرَ. وَايࣹ ݖِ وࣵلُّ ݖَادَ، اَتْ مَا نگَ دَانْ جࣹيخࣹ ݖِ دِگُّ وࣹيرُ سࣵتُّمْبَرْ، مُ دࣴݒّࣷوڪْ نجࣹيخْتࣹلْ لِگّࣺييُ تࣷولْ يَ ݖَ رࣺيوِ ݒࣹنڪُ يࣷويُ. سࣹيتَلْ ݖِ <span class="bk">مُݖّ گَ</span> 23‏.16 اَڪْ 34‏.22. </div>
<div class="pi"><span class="bd">مࣵگَّلُ بࣺسُ لِيتْ ي-:‏</span> لِيتْ گِ بࣺجّࣺنُ ڪُويْ لَ دَانْ دࣷونْ، ݧُ دِ ڪࣷ وَلْ وَلْ مُ خُمبّ نگِرْ يࣺينࣹ اَتْ مُ بࣹيسْ. سࣹيتَلْ ݖِ <span class="bk">سَرْخَلْڪَتْ يِ</span> 23‏.23‏-25. </div>
<div class="pi"><span class="bd">(مࣵگَّلُ بࣺسِ) مبَارْ ي-:‏</span> مࣵگَّلْ لَ گُ بࣵنِّ إِسْرَاءِيلْ دَانْ اَمَلْ، دِيرُ جُرٗومْ ݧࣹتِّ فَنْ يُ ݧُيْ دَلࣹ مبَارْ يُ ݧُ دࣹفَرࣹ ݖَرِ گَرَبْ. ݧُ دِ ڪࣷ اَمَلْ گَنَّاوْ بُ ݧُ وِتّࣹي رࣹسࣹݧْ اَڪْ اࣷلِوْ اَڪْ يࣹنࣹينِ مࣹݧّࣹيفْ. سُ ڪࣷ دࣹفࣹي سࣹينِ سࣴتْ خَمْ نࣹ ݖِيْ مبَارْ لَ يࣵلَّ دࣴڪَّلࣷونْ بࣵنِّ إِسْرَاءِيلْ، بَ مُ لࣹينْ گࣺنّࣹي رࣺيوُمْ مِسْرَ. سࣹيتَلْ ݖِ <span class="bk">سَرْخَلْڪَتْ يِ</span> 23‏.33‏-43. </div>
<div class="pi"><span class="bd">(مࣵگَّلُگْ) اَيُ بࣺسُ مبُرُ مُ اَمُلْ لَوِيرْ ب-:‏</span> مࣷو تࣷݒّ ݖَ بࣺسُبْ مُݖّ بَ، دِ مࣵگَّلُگْ اَيُ بࣺسْ. ݖَ لَ بࣵنِّ إِسْرَاءِيلْ دَانْ لࣹڪّࣹ مبُرُ مُ اَمُلْ لَوِيرْ، دِ ڪࣷ فࣵتّلِڪࣷو فِتْنَ جَ سࣹينِ مَامْ گࣺنّࣹ رࣺيوُمْ مِسْرَ؛ تَلُݧُ وࣷونَ نࣺگْ سَخْ، بَ مبُرُ مَ فُنڪِ. مبُرُ مُ اَمُلْ لَوِيرْ دِ مِسَالْ اِتَمْ نِ سࣹينْ خࣷلْ وَرَ سࣹلّࣹ ݧࣹيلْ يࣵلَّ. سࣹيتَلْ ݖِ <span class="bk">سَرْخَلْڪَتْ يِ</span> 23‏.6‏-8. </div>
<div class="pi"><span class="bd">(مࣵگَّلُ) بࣺسُبْ مُݖّ ب-:‏</span> بࣺسُبْ مُݖّ بَ، وࣹيرُ يَوُتْ وَ جِيتُ لَ دَانْ يࣹمࣷولْ، مُ دࣴݒّࣷوڪْ اَوْرِلْ ݖِ وࣹيرُ تُبَابْ. بࣵنِّ إِسْرَاءِيلْ دَانْ ݖَ بَاخَنْتَلْ لَ خࣹوࣷونْ ݖَ رࣺيوُمْ مِسْرَ ݖَ جَمࣷنࣷيْ يࣷنࣹنتّ يࣵلَّ مُوسَىٰ. مࣷويْ بَ مَامْ يَ رࣹنْدࣹي اَيْ گࣵتّ، تَقَلْ دࣹرࣹتْ جَ ݖَ سࣹينِ بُنْتُ ڪࣴرْ، بَ تَخْ مَلاَڪَمْ رࣹيْڪَتْ بَ جࣺگِّ سࣹينِ ڪࣴرْ. نࣷونُ لَ لࣹينْ يࣵلَّ مُسَلࣹ ݖَ مُسِبَ، مَ مُ وࣵݖّࣹ ݖَ مِسْرَ، گࣷرࣹيلْ لࣹينْ، گࣺنّࣹ لࣹينْ ݖَ لࣷخࣷيْ فِرْعَوْنَ، بُورُ مِسْرَ، بَ گࣺنّࣹ لࣹينْ رࣺيوْ مَ. </div>
<div class="pi"><span class="bd">(مࣵگَّلُگْ اَيِ بࣺسِ) نگٗوبْ م-:‏</span> ݖَ ݧࣹتّࣹيلُ وࣹيرُ يَوُتْ لَݧُ ڪࣷ دَانْ اَمَلْ. گَنَّاوْ بُ بࣺسُبْ مُݖّ بَ وࣹيسࣷو لُ مَتْ جُرٗومْ ݧَارِ اَيِ بࣺسْ، ݖَ لَݧُ ڪࣷ دَانْ اَمَلْ. ݖَ لَݧُ دَانْ سَنْتࣹ يࣵلَّ ݖَ سࣹينْ نَاتَانگࣹيْ نگٗوبُمْ بࣹلࣹ. ݒࣵنْتَڪࣷتْ مࣷويْ تُرْ وِ ݧُ ڪࣷ مُجّ تُدّࣹ. دࣹيسْ نَ ڪࣷ وࣷويࣹ اِتَمْ مࣵگَّلُگْ اَيِ بࣺسْ. سࣹيتَلْ ݖِ <span class="bk">سَرْخَلْڪَتْ يِ</span> 23‏.15‏-22. </div>
<div class="pi"><span class="bd">بࣺسُبْ نجࣷتْلاَيْ ب-:‏</span> اَمࣷونْ نَ ݖَ فُڪّࣹيلُ فَنُ جُرٗومْ ݧَارࣹيلُ وࣹيرْ وَ. ݖَ بࣺسْ بࣷوبَ لَ سَرْخَلْڪَتْ بُ مَگْ بَ يٗبُّ دࣹرࣹتُ مَلَ فَ ڪَنَمْ يࣵلَّ، نگِرْ مُ بَالْ يَوُتْ يَ سࣹينِ بࣵڪَّارْ. بࣺسْ بُ سࣹلَّ سࣹلّ لَ وࣷونْ، ݖَ لَݧُ دَانْ يࣹنْدࣷو وࣷورْ. سࣹيتَلْ ݖِ <span class="bk">سَرْخَلْڪَتْ يِ</span> 16 اَڪْ 23‏.26‏-32. </div>
<div class="p"><span class="k">مࣵنّ:‏</span> مࣷو دِ ݧَمْ وَ يࣵلَّ وࣵݖّࣹيلࣷونْ مُوسَىٰ اَڪْ بࣵنِّ إِسْرَاءِيلْ، بَ ݧُ گࣵدَّايࣹي مِسْرَ، جࣴمْ ݖَ رࣺيوْ مَ لࣹينْ يࣵلَّ دِگࣷونْ. </div>
<div class="p"><span class="k">مبَارْ ي-:‏</span> سࣹيتَلْ ݖِ <span class="bd">(مࣵگَّلُ بࣺسِ) مبَارْ ي-</span>. </div>
<div class="p"><span class="k">مبُرُ مُ اَمُلْ لَوِيرْ:‏</span> سࣹيتَلْ ݖِ <span class="bd">(مࣵگَّلُگْ) اَيُ بࣺسُ مبُرُ مُ اَمُلْ لَوِيرْ ب-</span>. </div>
<div class="p"><span class="k">مبُرُمْ تࣹيوَلْ م-:‏</span> اَيُ بࣺسْ گُ نࣹڪّ سَرْخَلْڪَتْ يَ دَانْ نَݧُ سࣵڪّ فُڪِّ مبُرُ اَڪْ ݧَارْ، تࣹيوَلْ ڪࣷ ݖَ ڪَنَمْ يࣵلَّ، مُيْ مِسَالْ نِ بࣵنِّ إِسْرَاءِيلْ جࣺبَّلࣷو ݖِ يࣵلَّ. </div>
<div class="p"><span class="k">مُوسَىٰ:‏</span> يࣷنࣹنتّ يࣵلَّ مُوسَىٰ يࣷنࣹنتّ بُ مَگْ لَ وࣷونْ. مࣷو جِيتࣹ بࣵنِّ إِسْرَاءِيلْ، بِ ݧُ گࣵدَّايࣹي رࣺيوُ مِسْرَ. ݖَ مࣷومْ لَ يࣵلَّ جَارَلࣹ تࣺيرࣹ بِ ݧُيْ وَخْ تَوْرࣹيتْ، مُ اࣴمبّ ندِگَلْ يِ ݧُيْ وࣷويࣹ يࣷونُ مُوسَىٰ. </div>
<div class="p"><span class="k">نࣺيگْ (يࣵلَّ) بُ مَگْ ب-:‏</span> مࣷويْ نࣺيگْ بُ مَگْ بَ نࣹڪّࣷونْ ݖَ بِيرْ تَبَخُ ڪࣴرْ يࣵلَّ گَ. نࣺيگْ بࣷوبُ، سَرْخَلْڪَتْ يِ اَڪْ لࣹوࣹينْ ݧِ دࣷݝَّ فَ سَݧࣷونَ دُگّ. دࣹيسْ نَ ڪࣷ وࣷويࣹ اِتْ بࣺرَبْ بُ سࣹلّ بِ، مُ وُوتࣹيڪْ نࣺيگُ بِيرْ بِ، دِ بࣺرَبْ بُ سࣹلّ بَا سࣹلّ تࣹ سَرْخَلْڪَتْ بُ مَگْ بَ دࣷݝّ سَݧْ فَا دُگّ بࣹنّ يࣷونْ ݖِمْ اَتْ. </div>
<div class="p"><span class="k">نجِيتُ گࣵنگࣷورْ گ-:‏</span> مبࣷولࣷومْ جُرٗومْ بࣹنِّ تࣺيمࣺيرِ (600) خَرࣹڪَتْ لَ دَانْ يِلِفْ. </div>
<div class="p"><span class="k">نجِيتُ تَڪّ-دࣹرْ ب-:‏</span> تࣺيمࣺيرِ خَرࣹڪَتْ لَ دَانْ يِلِفْ. </div>
<div class="p"><span class="k">نجࣷتْ گ-:‏</span> سࣹيتَلْ ݖِ <span class="bd">جࣷتْ</span>. </div>
<div class="p"><span class="k">نࣷفْلاَيْ،</span> <span class="bd">بࣺسُبْ:‏</span> مࣷو دࣷونْ جُرٗومْ ݧَارࣹيلُ بࣺسْ ݖِ اَيُ بࣺسُ بࣵنِّ إِسْرَاءِيلْ. بࣺسْ لَ وࣷونْ بُ ݧُ جَگْلࣹيلْ يࣵلَّ، ݧُ آيࣹ ݖِ بࣺݒّ لِگّࣺييْ. بࣺسُبْ نࣷفْلاَيْ بࣷوبُ يࣵلاَّ ڪࣷ سࣺدّࣷو، بَ مُيْ سࣵڪّ لࣺݒّ. گَنَّاوْ گِ لَ تࣵنّ بࣺسُبْ نࣷفْلاَيْ، فِرْندࣹيلࣹ ڪࣷ ڪٗلّࣴرࣹ گِ مُ فَسࣷو اَڪْ بࣵنِّ إِسْرَاءِيلْ. </div>
<div class="p"><span class="k">نࣷو گُ سࣹلّ گ-:‏</span> مࣷو دِ نࣷووُگْ يࣵلَّ. دُ مَلاَڪَ تࣹ دُ مبِنْدࣹيفْ. مࣷويْ تَخَوُڪَتْ، بِ اَلْمَسِ دِگࣷونْ اَيْ تَالِبࣹيمْ، نࣹ مࣷويْ دِڪّ دࣴڪّ ݖِ سࣹينْ خࣷلْ، دِ لࣹينْ دࣷولࣹيلْ اَڪَ سࣹلَّلْ. </div>
<div class="p"><span class="k">ݒࣵنْتَڪࣷتْ:‏</span> سࣹيتَلْ ݖِ <span class="bd">(مࣵگَّلُگْ اَيِ بࣺسِ) نگٗوبْ م-</span>. </div>
<div class="p"><span class="k">ݒِلاَتْ:‏</span> ݒࣷݧْسࣴ ݒِلاَتْ مࣷو تَخَوَلࣷونْ نگُورُ رࣷومْ ݖِ دِيوَانُ يُدࣹ، 26—36 گَنَّاوْ جُدُّبْ اَلْمَسِ. مࣷو جࣷخࣹ ندِگَلْ لَ رࣹيْلُ عِيسَىٰ. </div>
<div class="p"><span class="k">سَدُسࣹنْ ي-:‏</span> تَرِيخَ لَݧُ وࣷونْ ݖِ بِيرْ يَوُتْ يِ، دِ ݧُ اَمࣷونْ اَلَلْ ݖَ سَرْخَلْڪَتْ يَ، تࣹ اَمْ دࣷولࣹ ݖَ نگُورْ گَ. گࣴمُݧُ وࣷونْ نࣹ دُندّ اَمَتِ نَ فࣹنࣹينْ فُ دُلْ ݖِ اࣵدِّنَ، تࣹ گࣴمُݧُ وࣷونْ مَلاَڪَ. </div>
<div class="p"><span class="k">سَمَرِ:‏</span> مࣷويْ دِيوَانْ بَ نࣹڪّࣷونْ دِگَّنْتࣹ يُدࣹ اَڪْ گَلِلࣹ. ݧُ بَرࣹ ݖِ وَا سَمَرِ اَيْ لࣵڪّ-ڪَتِ يࣺيفَرْ لَ لࣹينْ يَوُتْ يِ جࣵݒّࣹ وࣷونْ، تࣹ اَيْ نࣷونْ لَݧُ وࣷونْ. </div>
<div class="p"><span class="k">سَرَخْ يِ:‏</span> سَرَخْ يِ ݧُيْ وَخْ فِي، يࣵلَّ لَݧُ ڪࣷيْ جَگْلࣹيلْ. بࣵنِّ إِسْرَاءِيلْ اَمࣷونْ نَݧُ خࣹيتِ سَرَخْ يُ بَرࣹ:‏ اَيْ سَرَخِ يࣺينࣹ اَڪْ اَيْ سَرَخِ سَݧُلْ-بَݧْ اَڪْ سَرَخْ سُ ݧُيْ تُورَلْ يࣵلَّ اَڪْ سَرَخُ خَالِسْ اَڪْ سَرَخُ ݒࣹݒّ. وَايࣹ لِ ݖِ اࣴݒّ اَيْ سَرَخِ تُورْ دࣹرࣹتْ لَ وࣷونْ يُ لࣹينْ يࣵلَّ تࣹگࣷونْ، نگِرْ سࣹينْ نجࣺگَّلُگْ بࣵڪَّارْ. سُ ڪࣷ دࣹفࣹي ݧُ مَنَ دࣴڪّࣹ جࣷڪّࣷوڪْ مࣷومْ، يࣵلَّ جُ سࣹلّ جِ، ندَخْ سَرَخُ دࣹرࣹتْ جَ. اَمْ نَ ݖِ اَيْ سَرَخْ، يࣵلَّ دَ ݖِيْ خَمَلْ بࣵنِّ إِسْرَاءِيلْ نࣹ ݒࣹيُگْ بࣵڪَّارْ مࣷويْ دࣹي، تࣹ دࣹيوُ جُرْ، گِ ݧُيْ سَرْخَلْ، نجࣷتْ لَ ݖِ بࣷرࣷومْ سَرَخْ بِ. بُ لࣷولُ وࣹيسࣷو، دࣹرࣹتُ سَرَخْ دِنَ فٗوتْ سࣷبࣹسْ بࣵڪَّارْ اِتَمْ، مُيْ سࣷبࣹ سُيْ تࣷݒّ نِتْ مبَا لࣹنّ ݖِ جُمْتُڪَايِ جَامࣷوڪَايْ بَ. </div>
<div class="pi"><span class="bd">سَرَخُ ݖَنتّ ݖِ بِيرْ جࣵمّ:‏</span> مࣷويْ سَرَخْ، سِ ݧُ دَانْ سَنْتࣹ يࣵلَّ جࣵمَّمْ. سَرَخْ بࣷوبُ اَگْ جُرْ لَيْ دࣷونْ گُ ݧُيْ سࣺدَّلࣹ ݧࣹتِّ ݖࣺرْ. بࣹنّ بِ، ݧُ لَڪَّلْ ڪࣷ اَجِ سَخْ جِ ݖِ سَرْخَلُڪَايْ بِ، بَ مُ جࣹيخْ. بࣹنّ بِ، سَرْخَلْڪَتْ يِ فࣺيتࣹوࣷو ڪࣷ. ݧࣹتّࣹيلْ بِ، ڪِ سَرْخࣹ مࣷو ڪࣷيْ لࣹڪّ، اَڪْ وَا ڪࣴرَمْ. </div>
<div class="pi"><span class="bd">سَرَخُ دٗومَلْ:‏</span> سࣹيتَلْ ݖِ <span class="bd">سَرَخُ رࣹنْدِ-دٗومَلْ</span>. </div>
<div class="pi"><span class="bd">سَرَخُ ندࣷورْتࣹلْ مࣹݧّࣹيفْ:‏</span> مࣹݧّࣹيفْ مُ جࣴڪَّ ݧࣷرْ لَ بࣵنِّ إِسْرَاءِيلْ دَا سَرْخَلَلْ اَجِ سَخْ جِ، مُ يࣹمࣷوڪْ سࣹينْ مࣵگَّلُ نگٗوبُمْ اَتْ مُ نࣹڪّ. مُيْ لَ جࣴڪَّ ݧࣷرْ، دِ لُ گٗورْ لُ نِتْ اَڪْ جُرْ تَاوْلࣷو، لࣺݒّ لَݧُ سࣺدّࣷونْ اَجِ سَخْ جِ، مُيْ مࣷومࣹيلُ بࣷݒَّمْ. </div>
<div class="pi"><span class="bd">سَرَخُ ݒࣹݒّ م-:‏</span> ݒࣹݒَّمْ بࣹلࣹ لَ مُ ݧُيْ جَگْلࣹيلْ يࣵلَّ. لࣹنّ لِ، ݧُ جَخَسࣹ ڪࣷوڪْ ݖُورَايْ اَڪْ دِوُ اࣷلِوْ، تَالْ ڪࣷ. لِ ݖِ دࣹسْ سَرْخَلْڪَتْ بࣹي ڪࣷ مࣷومْ. سَرَخْ لَ سُ ݧُ دَانْ دࣹفَلْ اَجِ سَخْ جِ، مُيْ گَلَگْ بُ ݧُيْ نَنگࣷو نگُورَمْ، نَنگࣷو ڪࣷ مࣷومࣹيلْ گُ مَتْ سࣴڪّ گُ مُ مࣷومْ بَڪَّنُ ڪِ ڪࣷيْ جࣷخࣹ. نِتْ ڪِ دَانْ ڪࣷ يࣹيسْلࣷو نگِݧَمْ نࣹ دِنَ سࣵمّࣷنْتࣹ اَڪْ ڪٗلّࣴرࣹگْ اَجِ سَخْ جِ. </div>
<div class="pi"><span class="bd">سَرَخُ ݒࣹيُگْ تࣷوݧْ:‏</span> بُ نِتْ تࣷوݧࣹي ݖِ لࣹنّ لُ سࣹلّ لُ مُ تࣹدَّدِلْ، مُيْ جُمْتُڪَايْ بُ سࣹلّ مبَا سَرَخْ، مبَا لُ بࣷڪّ ݖِ بࣵنِّ إِسْرَاءِيلْ گِ يࣵلَّ سࣹلَّلْ، مبَا مُ سࣷفࣹنْتَلْ سࣹلّنگَيْ تُرُ يࣵلَّ؛ بُ دࣹفࣹي لࣹنّ ݖِ يࣷويُ، ݒࣹيْ گُ مَتْ سࣴڪّ وَرْ نَ ڪࣷ ݖِ گࣺݒّ تࣷوݧْ گُ نِ مࣹلْ، تࣹ وَرْ نَ ݖَا تࣹگْ دَانْ بُ تࣷلّࣷوڪْ بࣹنّ خَاجُبْ جُرٗومࣹيلْ، ݧࣹيلْ ڪَ مُ تࣷوݧْ. گَنَّاوْ لࣷولُ اِتَمْ وَرْ نَ ݖَا بࣷولࣹ سَرَخْ بُ مُيْ دࣹفَلْ يࣵلَّ، دࣷورَ اَمْ نجࣺگَّلْ. </div>
<div class="pi"><span class="bd">سَرَخُ ݒٗوتُمْ بࣵڪَّارْ:‏</span> ݖِ مِسَالْ، سَرَخْ لَ سُيْ دِنْدِ سࣷبࣹ، دِ فَرْ اَگْ تࣷوݧْ تࣹيْ مُسَلْ بࣷرࣷومْ ݖِ مبُگَلُ بࣵڪَّارْ. اَگْ جُرْ لَيْ دࣷونْ گُ نِتْ ڪِ دِ رࣹنْدِلْ يࣵلَّ، دࣹفَلْ ڪࣷ ڪࣷ سَرَخْ. بُ ݧُ تُورࣹي دࣹرࣹتْ جِ، بَڪَّنُ جُرْ گِ مࣷويْ وُوتُ بَڪَّنُ ڪِ سَرْخࣹ. سَرَخْ بࣷوبُ اِتْ دࣹيسْ ڪࣷيْ لَڪّ. </div>
<div class="pi"><span class="bd">سَرَخُ رࣹنْدِ-دٗومَلْ:‏</span> مࣷويْ تࣹڪِّ سَرَخْ سُ ڪࣹنّ دُلْ لࣹڪّ دَرَ. دَݧُ ڪࣷيْ لَڪّ مُيْ سَخَرْ، بَ جࣹيخْ، جَگْلࣹيلْ لࣺݒّ يࣵلَّ. </div>
<div class="pi"><span class="bd">سَرَخْ سُ ݧُيْ تُورَلْ اَجِ سَخْ جِ، سَرَخُ تُورُ:‏</span> سَرَخُ نَانْ لَ بُ ݧُ دَانْ دࣹفَلْ يࣵلَّ، مُيْ اࣵندّ اَڪْ سَرَخُ رࣹنْدِ-دٗومَلْ مبَا سَرَخُ ݒࣹݒّ. لِ ݖِ اࣴݒّ بِيݧْ لَ دَانْ دࣷونْ، ݧُ دِ ڪࣷ سࣷتِّ ݖَ تَاتُ سَرْخَلُڪَايْ بَ. </div>
<div class="pi"><span class="bd">سَرَخُ يࣺينࣹ:‏</span> خࣹيتُ سَرَخُ ݖَنتّ لَ ݖِ بِيرْ جࣵمّ. دَيْ نࣹيخْ بࣷرࣷومْ، مُ دࣹفْ ڪࣷ، وَايࣹ دُ وَرْتࣺيفْ. </div>
<div class="pi"><span class="bd">سَرَخْ بُ ݧُيْ يࣺڪَّتِ، جࣺبَّلْ اَجِ سَخْ جِ:‏</span> تُرُ سَرَخْ سࣷوسُ دَيْ وࣷنࣹ نࣹ دَݧُ ڪࣷ دَانْ يࣺڪَّتِ، مࣹلْ نِ ڪُ ڪࣷيْ جࣷخْ اَجِ سَخْ جِ، دࣷورْ ڪࣷو وࣵݖّࣹ. جࣷمْبُلْ اَيْ يࣷونِ يࣷونْ لَݧُ ڪࣷ دَانْ يࣺڪَّتِ، وࣵݖّࣹ. </div>
<div class="p"><span class="k">سَرْخَلْڪَتْ ب-:‏</span> اَبْ سَرْخَلْڪَتْ نجِيتُ دِينࣹ لَ بُ سَسࣷو دِ رࣹنْدِلْ جَامُڪَتْ يِ سࣹينِ سَرَخْ. مُيْ يࣺيفَرْ يِ دِ بࣵنِّ إِسْرَاءِيلْ، ڪُ ݖِ نࣹڪّ اَمࣷونْ نَ اَيْ سَرْخَلْڪَتَمْ يُ لࣹينْ دِ تَخَوَلْ ݖَ ڪَنَمْ ڪَ ݧُ گࣴمْ، مُ دِمْ تُورْ سُ دࣹي يࣺيفَرْ يِ، مبَا مُيْ اَجِ سَخْ جِ، سُ دࣹي بࣵنِّ إِسْرَاءِيلْ. يࣵلَّ مࣷو تَامُ ݧِ بࣷڪّ ݖِ گِيرُگْ لࣹوِ، دࣷومُ يَعْقُوبَ، ݧُيْ هَـٰرُونَ اَڪْ ݧِ اَسْڪَنࣷو ݖِ مࣷومْ، نگِرْ ݧُ تَخَوَلْ بࣵنِّ إِسْرَاءِيلْ فَ ڪَنَمَمْ. سَرْخَلْڪَتِ بࣵنِّ إِسْرَاءِيلْ اَيْ گٗورْ لَݧُ يُ ݧُ سࣹلَّلَلْ يࣵلَّ، ݧُ فࣺيتࣹوࣷو لِگّࣺييَمْ. ݧࣷو سَسࣷو لِگّࣺييْ بِيْ جُبَلࣹ مبࣷولࣷو مࣹيڪْ يࣵلَّ. ݧࣷو لࣹينْ دِ سَرْخَلَلْ تࣹ ݧࣷو يࣷرࣹ لِگّࣺييُ جَامُ يࣵلَّ بِ. <span class="bd">سَرْخَلْڪَتْ بُ مَگْ بِ</span> مࣷو دࣷونْ ڪِلِفَيْ سَرْخَلْڪَتْ يِ، تࣹ مࣷويْ مِسَالْ اَلْمَسِ عِيسَىٰ، مِ نُيْ اࣵگّࣹ فَ يࣵلَّ. </div>
<div class="p"><span class="k">سَرْخَلُڪَايْ ب-:‏</span> وَا ݒࣹنڪُ بَاخࣷو وࣷونْ نَݧࣷو يࣺڪَّتِلْ سࣹينِ يࣵلَّ، اَيْ سَرْخَلُڪَايْ ݖِ يࣹنّ بࣺرَبْ، نگِرْ نجُڪَّلࣹ ڪࣷ سࣹينِ يࣵلَّ. سَرْخَلُڪَايْ يࣷويُ، بَنْ لࣹيسْ ڪࣷ دَانْ تَبَخࣹ مبَا اَيْ خࣹيرْ، مُ تَخَوࣹ نِ وَخَنْدࣹ، تࣹ جُرْ گِ ݧُيْ دࣹفْ سَرَخْ دِ تࣹگࣹ ݖَ ڪَوْ. </div>
<div class="p">نِتِ اَجِ سَخْ جِ ݖِ سࣹينْ وَلُّ بࣷݒّ، نَڪَ جࣹڪّ، دَانْ نَݧُ يࣺڪَّتِلْ اَجِ سَخْ جِ اَيْ سَرْخَلُڪَايْ يُ ݧُ ڪࣷيْ نجُڪَّلࣹ. بَ ڪࣴرُگْ جَامࣷوڪَايُ اَجِ سَخْ جِ تَخَوࣹي اِتَمْ، نࣷونُ لَ بࣵنِّ إِسْرَاءِيلْ اَمࣹ وࣷونْ ݧَارِ سَرْخَلُڪَايْ ݖَ بِيرْ ڪࣴرْ يࣵلَّ گَ، بࣹنّ بِ ݧُيْ لَڪّࣹ جُرْ گُ ݧُ رࣹنْدِ، بِ ݖِ دࣹسْ، ݧُ دِ ݖِ تَالْ ݖُورَايُ سَرَخْ. سَرْخَلُڪَايُ جُرْ گِ اَمُلْ وࣷونْ ڪُبࣹيرْ ݖَ ڪَوْ، وَايࣹ اَبْ ݖَاخَمْ لَ اࣵنْدَلࣷونْ، ݧُ دِ ݖِ تࣹگْ مَتّ مِ ݧُيْ لَڪّࣹ جُرْ گِ. اَيْ بࣺجّࣺنْ لَݧُ سࣵڪَّلࣷونْ بࣷوبُ سَرْخَلُڪَايْ ݖَ ݧࣹينْتِ ڪࣷݧَمْ يَ ݖَ ڪَوْ. </div>
<div class="p"><span class="k">سࣹفَسْ:‏</span> مࣷويْ تُرْ وُ اَلْمَسِ تُدّࣹ سِمࣷݝْ ݒِيࣹيرْ، ڪࣹنّ ݖِ فُڪِّ ندَوِ اَلْمَسِ يَ اَڪْ ݧَارْ. سࣹفَسْ ݖِ لࣵڪُّ يَوُتْ، اَڪْ ݒِيࣹيرْ ݖِ لࣵڪُّ گࣹرࣹگْ، «خࣹيرْ» لَيْ تࣹڪِّ. </div>
<div class="p"><span class="k">سࣹلَوْ:‏</span> جࣵݒّ نَݧُ نࣹ ندِگَلْ لَ لُيْ تَخَوْلࣷو وࣷيْڪَتْ يِ، تࣹ جࣷمْبُلْ خَلَمْ يِ وࣺيْ بَ تࣹيْ. وَايࣹ مَنْ نَا نࣹڪّ اِتَمْ ندِگَلْ نگِرْ خَلَمْ يࣹيڪْ وࣷيْڪَتْ يِ گࣴنَ خُمْبَلْ. </div>
<div class="p"><span class="k">سࣹلّ:‏</span> لُ سࣹلّ، نِ ڪࣷ يࣷونُ تَوْرࣹيتْ دࣺگّࣹ، مࣷويْ لُ ݧُ بࣹرَلْ يࣵلَّ؛ مَنْ نَا دࣷونْ نِتْ، مبَا اَبْ جُمْتُڪَايْ. مبࣷولࣹمْ لُ سࣹتْ تࣹ سࣹلَّلُݧُ ڪࣷ، سُ لاَلَنْتࣹي اَڪْ لُ سࣹلّ، لُ سࣹلّ لࣷولَ دَيْ دَلْدِ تࣹقْلِڪࣷو اَڪْ سࣹلّنگَامْ. وَايࣹ دُ تࣹي لُ سࣹلّ لَ سࣹتْ، لِ فࣹيڪْ سࣷبࣹ لاَلُ ڪࣷ. لُ سࣹلّ نَگْ، بُ تَقࣹي سࣷبࣹ رࣹڪّ، سࣷبࣹوُ نَ. دَيْ دَلْدِ دࣷونْ لُ سࣹتُلْ. مࣷو تَخْ لُ سࣹلّ وَرُلْ دَجࣹيڪْ سࣷبࣹ فࣹنّ. ڪُ تَقْ سࣷبࣹ، سُ مَسَانَ لࣹڪّ لُ سࣹلّ لُ مࣹلْ نِ يࣵݒُّ جُرْ گُ ݧُ سَرْخَلْ يࣵلَّ، دࣹيسْ ڪࣷيْ دَگّࣹ ݖِ اَسْڪَنُ بࣵنِّ إِسْرَاءِيلْ، رࣹيْ ڪࣷ. ݖِ يࣷونُ تَوْرࣹيتْ، سُ ݧُ نࣹي يࣵلَّ ڪُ سࣹلّ لَ، نِ مُ بࣹرࣷو اَڪْ نِ مُ وࣺيتࣹ ݖِ سࣹلّنگَيْ جِڪّࣷومْ مࣷو تَخْ ݧُيْ وَخْ، ندَخْ يࣵلَّ مࣷو مَتَلࣹ مبࣷولࣹمْ مبَاخْ، مࣷو مُݖّ ݖِ گࣺݒّ سِڪَّانگࣹ، تࣹ لࣹنّ ݖِ سࣹلاَّيُ جِڪّࣷومْ مࣷويْ نگࣷرَمْ گُ بَرࣹ، اَڪْ ڪٗلّࣴرࣹيمْ گُ سَخْ. </div>
<div class="p"><span class="k">سࣹرُبْ ي-:‏</span> بَاتُ اࣹبْرࣴ لَ. اَيْ بِنْدࣹيفْ لَݧُ يُ بࣷڪّ اَڪْ يࣵلَّ جَتَايْ. ݧࣷويْ وَتُّ دࣺندّ بَ نگࣵنگُنࣹيْ يࣵلَّ نࣹڪّ، بَ فࣷوفَ دࣴڪّࣹ سࣹلّ. جَامࣷوڪَايُ يࣵلَّ گَ اَمࣷونْ نَ گَالْ گُ ݧُيْ وࣷويࣹ گَالُ ڪٗلّࣴرࣹ گَ. ݧَارِ سࣹرُبْ يُ ݧُ تࣴگّࣹ وُرُسْ لَݧُ تࣹگࣷونْ ݖَ ڪَوَمْ، ݧُ تِيمْ ڪࣷ، سࣹينِ لاَفْ فِرِڪُ، دِ سَامَنْدَايْ نگࣵنگُنࣹمْ بُورْ. لࣷولُ دِ وࣷنࣹ نࣹ يࣵلَّ اَجِ سَخْ جَا نگَ فَ تࣹيوْ، نَ مُ تࣹيوࣹ ݖَ ڪَوْ اَسَمَانْ، سࣹرُبْ يَ يࣺيوْ ڪࣷ. يࣵلَّ ݖِ بࣷݒَّمْ نَگْ ڪࣹنّ جࣴمَّلُ ڪࣷ فَ، نَ ݧُ جࣴمَّلࣹ سࣹرُبْ يَ ݧُ تࣴگّ. </div>
<div class="p"><span class="k">سࣹسَارْ:‏</span> سࣹسَارْ، بُورُ رࣷومْ، رࣺيوْ يُ بَرࣹ لَ يِلِفࣷونْ، بَ ݖَ رࣺيوُمْ يَوُتْ يَ. لِمْ نَنُ بُورِ رࣷومْ، يِ ݧُ تُدّ سࣹينْ تُرْ ݖِ مبِندّ مِ. </div>
<div class="pi">اࣷگُستّ:‏ 30 اَتْ لُ جِيتُ اَلْمَسِ، بَ 14 گَنَّاوْ جُدُّبْ اَلْمَسِ (<span class="bk">لُوگْ</span> 2‏.1) </div>
<div class="pi">تِبࣹيرْ:‏ 14 گَنَّاوْ جُدُّبْ اَلْمَسِ—37 گَنَّاوْ جُدُّبْ اَلْمَسِ (<span class="bk">لُوگْ</span> 3‏.1) </div>
<div class="pi">ڪࣴلٗدّ:‏ 41 گَنَّاوْ جُدُّبْ اَلْمَسِ—54 گَنَّاوْ جُدُّبْ اَلْمَسِ (<span class="bk">جࣴفْ يَ</span> 11‏.28) </div>
<div class="pi">نࣹرࣷنْ:‏ 54 گَنَّاوْ جُدُّبْ اَلْمَسِ—68 گَنَّاوْ جُدُّبْ اَلْمَسِ (<span class="bk">جࣴفْ يَ</span> 25‏.10‏-12؛ 27‏.24) </div>
<div class="pi">دࣷمِڪَنْ:‏ 81 گَنَّاوْ جُدُّبْ اَلْمَسِ—96 گَنَّاوْ جُدُّبْ اَلْمَسِ (<span class="bk">ݒࣹيݧُ مَ</span> 1‏.9). </div>
<div class="p"><span class="k">سࣹيْتَانࣹ:‏</span> مࣷويْ مَلاَڪَ مُ دࣴدُّ يࣵلَّ، بَ نࣷونࣷو اَڪْ مࣷومْ، تࣹ مࣷو يٗبَّالࣹ مَلاَڪَ يُ بَرࣹ يُ اࣵندّ اَڪْ مࣷومْ ݖِ جَوّ جِ. اَلْمَسِ مࣷو ڪࣷ نَسَخَلْ ݖَ بَنتّ بَ مُ دࣹييࣹ. ڪُ گࣴمْ اَلْمَسِ، رࣴݖّ نگَ ݖِ دࣷولࣹيمْ. يࣵلاَّ ڪࣷ دَانْ تࣹ مࣷو ڪࣷيْ مُجّ تࣵبَّلْ سَوَرَ. دࣹيسْ نَ ڪࣷ وࣷويࣹ اِتَمْ:‏ بࣹيلْسࣹبُلْ؛ بࣹلْيَرْ؛ اِبْلِيسْ؛ تُومَالْڪَتْ بِ؛ يࣵلَّيْ خَرْنُ بِ، ڪِلِفَيْ اࣵدِّنَ سِ. </div>
<div class="p"><span class="k">سِدࣷنْ:‏</span> سࣹيتَلْ ݖِ <span class="bd">تِرْ</span>. </div>
<div class="p"><span class="k">سِيࣷݝْ:‏</span> مࣷويْ تُرُ تُندّ، وَ ݧُ تَبَخْ يࣹرُسَلࣹمْ ݖِ ڪَوَمْ. دࣹيسْ نَ ڪࣷ وࣷويࣹ اِتَمْ اَسْڪَنُ يَوُتْ. </div>
<div class="p"><span class="k">سࣷدࣷمْ اَڪْ گࣷمࣷرْ:‏</span> دࣴڪّ يُ سِيوْ لَ وࣷونْ ݖَ جَمࣷنࣷيْ إِبْرَاهِيمَ. وَا سࣷدࣷمْ اَڪْ گࣷمࣷرْ لَ سࣹينِ بࣵڪَّارْ رࣺيࣷونْ، بَ يࣵلَّ تَسْ دࣴڪّ يَ. لࣹيگْ-لࣹيگْ تُرِ دࣴڪّ يࣷويُ دࣹيسْ نَ ڪࣷ مِسَالࣹ خࣹيتِ يࣵقُتࣹ، يِ وَا دࣴڪّ يَ دَانْ دࣹفْ. </div>
<div class="p"><span class="k">تَاوْ ب-:‏</span> سُ ݧُ نࣹي عِيسَىٰ اَلْمَسِ مࣷويْ تَاوْ بِ، دُ لُ جࣴمْ ݖِ جُدّࣷومْ وَايࣹ ݖِ دَرَجَامْ لَ. عِيسَىٰ اَلْمَسِ مࣷو سُتْ ݧࣺݒّ تࣹ مࣷو يِلِفْ لࣺݒّ لُيْ مبِنْدࣹيفْ. رَخْ ݖِ دࣷلِّ مࣷويْ ڪِ جࣴڪَّ دࣹڪِّ، ندࣹڪِّتࣹ لُ دࣹي تࣷݒُّلْ، تࣹ ݖِ دَرَجَامْ لَ نِتْ ݧِيْ دࣹڪّࣹي. مࣷومْ مࣷويْ سࣴتُبْ دَاوُدَ بِ سࣷتَّلْ دِگࣹ بِ ݖِ <span class="bk">سَبٗورْ</span> 89‏.27. </div>
<div class="p"><span class="k">تࣹگْ لࣷخࣷ:‏</span> اَلْمَسِ اَڪِ ندَوَمْ اَڪْ مَگِ مبࣷولࣷومْ گࣴمْڪَتْ ݧِ ݧࣷو بَاخࣷو دِ تࣹگْ نِتْ سࣹينِ لࣷخࣷ، نگِرْ مࣵنْدَرْگَالْ بَرْڪࣹبْ يࣵلَّ بُ ݧُ ڪࣷ جࣷتّلِ، مبَا وࣺرْ-گِ-يَرَمْ گُ ݧُ ڪࣷيْ سࣵڪُّلْ فَ يࣵلَّ، مبَا اَبْ سَسْ بُ ݧُ ڪࣷيْ سَسْ ݖِ ندِگَلَلْ يࣵلَّ، مبَا نࣷو گُ سࣹلّ گُ ڪࣷ يࣵلَّ بَاخࣹ. </div>
<div class="p"><span class="k">تِرْ:‏</span> تِرْ اَڪْ سِدࣷنْ، اَيْ تࣹيرُ لَݧُ وࣷونْ يُ سِيوْ ندَخْ سࣹينِ بࣵڪَّارْ، ݖَ دِيوَانُ سِرِ. </div>
<div class="p"><span class="k">تُنْدُ اࣷلِوْ ي-:‏</span> تُندّ لَ وُ اَمْ تَخَوَايُ 800 مࣹيتَرْ، فࣺيتࣹ ݖِ ݒࣹنڪُبْ يࣹرُسَلࣹمْ، تࣹ سࣴقࣷونْ اَڪْ گَرَبِ اࣷلِوْ. فَ لَ سَنگّ عِيسَىٰ دَانْ فَرَلَ وࣺيتࣷو اَڪْ يࣵلَّ. </div>
<div class="p"><span class="k">اُرِمْ اَڪْ تُمِمْ:‏</span> ݧَارِ جُمْتُڪَايْ يُ ندَوْ لَ وࣷونْ، سَرْخَلْڪَتْ بَا ڪࣷ دَانْ سࣹيتࣹ ݖِ يࣵلَّ، نگِرْ خَمْ لُ مُ نَمّ. خَمࣹيسُلْ نَگْ نَنْ لَݧُ ڪࣷ دَانْ جࣴفَنْدِڪࣷو. وَايࣹ خࣹيتُ ݖࣹيتِنْ وُ دَگَنْ لَ. </div>
<div class="p"><span class="k">وَخْيُ:‏</span> وَخْ لَيْ دࣷونْ، جُ يࣵلَّ دࣺييْ اَبْ يࣷنࣹنتّ، مُ دِ ڪࣷ بِرَلْ ݖِ ندِگَلَلْ يࣵلَّ. لࣹيلࣹيگْ بُ اَبْ يࣷنࣹنتّ تࣷلّࣷو ݖِ بِرَلْ وَخْيُ، دَيْ مࣹلْ نِ ڪُ دَانُ لࣹيرْ. </div>
<div class="p"><span class="k">خَالِسْ:‏</span> گِسْ نَنُ ݖِ تࣺيرࣹ بِي خَالِسُ ݧࣹتِّ خࣹيتْ:‏ </div>
<div class="pi"><span class="bd">يَوُتْ يِ</span> سࣹينْ بࣷسْ مࣷو دࣷونْ:‏ </div>
<table cellpadding="5">
<tr><td class="tc1">لࣹݒْتࣷنْ</td><td class="tc2"><span class="bk">مࣵرڪّ</span> 12‏.42؛ <span class="bk">لُوگْ</span> 12‏.59؛ <span class="bk">لُوگْ</span> 21‏.2</td></tr>
</table>

<div class="b">&nbsp;</div>
<div class="pi"><span class="bd">وَا رࣷومْ</span> اَمࣷونْ نَݧُ ݒࣷسࣹتْ يِي:‏ </div>
<table cellpadding="5">
<tr><td class="tc1">ڪࣷدࣷرَنْتࣹسْ</td><td class="tc2"><span class="bk">مَݖࣴ</span> 5‏.26؛ <span class="bk">مࣵرڪّ</span> 12‏.42</td></tr>
<tr><td class="tc1">اَسَرِيࣷنْ</td><td class="tc2"><span class="bk">مَݖࣴ</span> 10‏.29؛ <span class="bk">لُوگْ</span> 12‏.6</td></tr>
<tr><td class="tc1">دِنَارْ</td><td class="tc2"><span class="bk">مَݖࣴ</span> 18‏.28 (100 دِنَارْ)؛ 20‏.2، 9، 10، 13 (1 دِنَارْ)؛ 22‏.19 (1)؛ <span class="bk">مࣵرڪّ</span> 6‏.37 (200)؛ 12‏.15 (1)؛ 14‏.5 (300)؛ <span class="bk">لُوگْ</span> 7‏.41 (500 اَڪْ 50)؛ 10‏.35 (2)؛ 20‏.24 (1)؛ <span class="bk">يࣷوَانْ</span> 6‏.7 (200)؛ 12‏.5 (300)؛ <span class="bk">ݒࣹيݧُ مَ</span> 6‏.6 (1)</td></tr>
</table>

<div class="b">&nbsp;</div>
<div class="pi"><span class="bd">گࣹرࣹگْ يِ</span> اَمࣷونْ نَݧُ ݒࣷسࣹتْ يِي:‏ </div>
<table cellpadding="5">
<tr><td class="tc1">دَرَخْمَ</td><td class="tc2"><span class="bk">لُوگْ</span> 15‏.8</td></tr>
<tr><td class="tc1">دِدَرَخْمࣷنْ</td><td class="tc2"><span class="bk">مَݖࣴ</span> 17‏.24</td></tr>
<tr><td class="tc1">اࣹسْتَتࣹيرْ</td><td class="tc2"><span class="bk">مَݖࣴ</span> 17‏.27</td></tr>
<tr><td class="tc1">مِنَ</td><td class="tc2"><span class="bk">لُوگْ</span> 19‏.11‏-27</td></tr>
<tr><td class="tc1">تَلَݝْ</td><td class="tc2"><span class="bk">مَݖࣴ</span> 18‏.24؛ 25‏.15‏-38</td></tr>
</table>

<div class="pi">مࣺنگَلࣹ سࣹينْ خَالِسْ اَڪْ سُنُ خَالِسُ تࣹيْ، لُ جَفࣹي دࣹفْ لَ. بَ تࣹيْ گِسْ نَنُ ݖِ <span class="bk">مَݖࣴ</span> سَارْ 20 نࣹ، <span class="tl">دِنَارْ</span> مࣷو دࣷونْ ݒࣹيُگْ بࣴݖّࣴگْ ݖِ ڪُيْ لِگّࣺييْ تࣷولْ، ڪࣷنْ مَنْ نَنُ ڪࣷو فࣹخࣹي يࣹمَلࣹ اَڪْ 1000 cfa. سُ نُ تࣵمْبَلࣹي لِمْ بِ نَگْ ݖِ <span class="tl">دِنَارْ</span>، مُيْ بࣹنّ ڪࣹݒّ  ‏[‏1]‏، ڪࣷنْ لِي لَنُ ݖِ تࣴرَلْ:‏ </div>
<div class="b">&nbsp;</div>
<table cellpadding="5">
<tr><td class="th1">يَوُتْ</td><td class="th2">وَا رࣷومْ</td><td class="th3">گࣹرࣹگْ يِ</td><td class="th4">نجَرِݧَمْ</td><td class="th5">لِ مُ مࣺنگࣷولْ ݖِ خَالِسُ تࣹيْ</td></tr>
<tr><td class="tc1">لࣹݒْتࣷنْ</td><td class="tc2"></td><td class="tc3"></td><td class="tcr4">÷ 128</td><td class="tc5">8 فَرَݝْ cfa</td></tr>
<tr><td class="tc1"></td><td class="tc2">ڪࣷدࣷرَنْتࣹسْ</td><td class="tc3"></td><td class="tcr4">÷ 64</td><td class="tc5">15 فَرَݝْ</td></tr>
<tr><td class="tc1"></td><td class="tc2">اَسَرِيࣷنْ</td><td class="tc3"></td><td class="tcr4">÷ 16</td><td class="tc5">60 فَرَݝْ</td></tr>
<tr><td class="tc1"></td><td class="tc2">دِنَارْ</td><td class="tc3">دَرَخْمَ</td><td class="tcr4">‏[‏1]‏</td><td class="tc5">1000 فَرَݝْ</td></tr>
<tr><td class="tc1"></td><td class="tc2"></td><td class="tc3">دِدَرَخْمࣷنْ</td><td class="tcr4">× 2</td><td class="tc5">2000 فَرَݝْ</td></tr>
<tr><td class="tc1"></td><td class="tc2"></td><td class="tc3">اࣹسْتَتࣹيرْ</td><td class="tcr4">× 4</td><td class="tc5">4000 فَرَݝْ</td></tr>
<tr><td class="tc1"></td><td class="tc2"></td><td class="tc3">مِنَ</td><td class="tcr4">× 100</td><td class="tc5">100000 فَرَݝْ</td></tr>
<tr><td class="tc1"></td><td class="tc2"></td><td class="tc3">تَلَݝْ</td><td class="tcr4">× 6000</td><td class="tc5">6000000 فَرَݝْ</td></tr>
</table>

<div class="b">&nbsp;</div>
<div class="p"><span class="k">خَرْ-سࣵنِّ م-:‏</span> مبُبُّ جَامࣷوڪَايْ لَ، مُ سَرْخَلْڪَتْ بِيْ سࣷلْ، ڪِيرَايَلْ دࣴنّ بَ تࣹگࣹ ݖَ ڪَوْ. ڪِيرَايْ لِ خࣹيتُ جِبَ لَ جُ دَانْ دࣹفْ جُمْتُڪَايْ يࣷويُ ݧُيْ وَخْ اُرِمْ اَڪْ تُمِمْ، جُمْتُڪَايْ يُ سࣹلّ، يِ ݧُيْ سࣹيتࣹ، بَ خَمْ لِ يࣵلَّ نَمّ. </div>
<div class="p"><span class="k">خَيْمَبْ ندَجࣹ م-:‏</span> بَ بࣵنِّ إِسْرَاءِيلْ نࣹڪّࣹي ݖَ مࣵنْدِݝْ مَ، مࣷو دࣷونْ سࣹينْ جَامࣷوڪَايْ بُ ݧُ مَنَ وࣺڪِّ، يٗبُّ. فَ لَ يࣵلَّ دَانْ تَسࣹيڪْ مُوسَىٰ، تࣹ فَ لَ يࣵلَّ تَامُ وࣷونَ مِسَالࣹ تࣹيوَايَمْ ݖِ دِگّ ݧࣷݧَمْ ݧِ مُ گࣷرࣹيلْ. </div>
<div class="p"><span class="k">خࣹلْ مُ سࣹلّ م-:‏</span> مࣷو دِ خࣹلُمْ يࣵلَّ. سࣹيتَلْ ݖِ <span class="bd">نࣷو گُ سࣹلّ گ-</span>. </div>
<div class="p"><span class="k">خٗوتࣹ ب-:‏</span> مࣷويْ فَ ݧُ تࣴجْ سࣹيْتَانࣹ اَڪْ مَلاَڪَ يِ اࣵندّ اَڪْ مࣷومْ، دِ لࣹينْ نࣺگࣹ سࣹينْ مبُگَلْ. </div>
<div class="p"><span class="k">يَعْقُوبَ:‏</span> وࣹنࣹينْ تُرَمْ دِ إِسْرَاءِيلْ. سࣴتُبْ إِبْرَاهِيمَ لَ. اَوْ تُرَمْ دِ تَخَوࣹ اِتَمْ اَسْڪَنُ يَوُتْ. </div>
<div class="p"><span class="k">يَحْيَىٰ:‏</span> يَحْيَىٰ دࣷومُ سࣵڪَّرْيَا مࣷويْ يࣷنࣹنتّ، بِ يࣵلَّ يٗنِّ ݖِ بࣵنِّ إِسْرَاءِيلْ، نگِرْ ݧُ تُوبْ سࣹينِ بࣵڪَّارْ، تࣹيرْتُ اَلْمَسِ بِ تࣹ نَنگُ نجࣵنگّلࣹيمْ. </div>
<div class="p"><span class="k">يࣹرُسَلࣹمْ:‏</span> مࣷويْ ݒࣺييُ رࣺيوُمْ يَوُتْ، تࣹ فَ لَ ڪࣴرْ يࣵلَّ گَ نࣹڪّࣷونْ. فࣷوفَ رࣹڪّ لَݧُ مَنࣷونَ رࣹنْدِ اَيْ سَرَخِ مَلَ يُ ݧُ جࣺبَّلْ يࣵلَّ. </div>
<div class="p"><span class="k">يࣹسࣹ:‏</span> مࣷويْ بَايُ يࣷنࣹنتّ يࣵلَّ دَاوُدَ، مِ بِندّ <span class="bk">سَبٗورْ</span>. ݖِ مࣷومْ لَ اَلْمَسِ سࣷقِڪࣷو. </div>
<div class="p"><span class="k">يࣷسُوࣹ:‏</span> بَ مُوسَىٰ فَاتࣷو، يࣷسُوࣹ مࣷو ڪࣷ وُوتُ، دَلْدِ جِيتࣹ مبࣷولࣷومْ إِسْرَاءِيلْ، بَ ݧُ دُگّ ݖَ رࣺيوْ، مَ لࣹينْ يࣵلَّ دِگࣷونْ. </div><div class="footer"><div class="footer-line"><span class="footer"><b>Kàddug Yàlla gi</b>: Texte <a href="https://sng.al/copyright">copyright</a> © 2010-2020 AES et MBS.</span></div></div>
</div>
</body>
</html>
